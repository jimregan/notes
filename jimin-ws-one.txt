CAIBIDIL I
Mar ṫáinig Jimín ar an saol is mar ċuir sé dúil i gcíste milis.
An Máistir adúirt liom é seo a scríoḃ’. 
Cúntas a scríoḃ’ mar ġeall orm féin—sin é adúirt sé a ḃí uaiḋ.
Ní ḟeadar cad ab áil leis dá leiṫéid sin.
Aċ tá sé ċoṁ maiṫ agam tosnú ar an gcúntas úd.
Ní ḟeadar i gceart cá dtosnoḋ.
Dúirt an Máistir liom m’ainm a ċur síos ar dtúis; aċ ní féidir dom anois é ċur síos ar dtúis mar tá barr an ṗáipéir seo lán.
Cuirfead anso é: Jimín Ṁáire Ṫaiḋg.
Is mise Jimín.
Tá ainm eile, leis, orm: Séamas Ó Breasail.
Sin é an ainm atá ar mo Ḋaid; aċ ní ṫugann éinne a ainm sin orm-sa aċ ainm mo Ṁam.
Sí Máire Ṫaiḋg mo ṁáṫair, tá’s agat.
Is iontaċ an duine Mam.
Bíonn eagla orainn go léir roimpi.
Tá sí ina máistir ar an dtiġ.
Ní ḃeifeá cúig neomataí inár dtiġne nuair a ḃeaḋ ḟios agat gurab í Mam bun agus barr gaċ aon ní.
Sin é cúis go ḃfuil Jimín Ṁáire Ṫaiḋg orm-sa.